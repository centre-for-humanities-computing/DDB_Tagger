frem på et teater vel efterhånden en af de eneste kunstarter, hvor levende mennesker fortsat er en nødvendighed, og tiden tager den tid, den tager. Århus Kunstbygning præsenterer japansk samtidskunst med rødder i traditionel, buddhistisk filosofi. Rikou Ueda er den mest opsigtsvækkende af de to deltagende kunstnere. Han bygger sindrige, meterlange konstruktioner med et tegneredskab for enden, som bliver installeret i det fri, sådan at vindens tilfældige bevægelser, ikke kunstnerens hånd, afsætter punkter og linjeformationer på papir. De usandsynligt smukke billeder er derfor ikke repræsenteret natur, men natur slet og ret. Vinden synliggør sig selv med heftig turbulens eller seismografisk skrøbelighed alt efter dens eget væsen. Det er dog langt fra intellektuel konceptkunst, selvom der er tale om installationer med fokus på kunstnerens rolle i værkprocessen. Omdrejningspunktet er at søge efter universelle, harmoniske værdier uden af den grund at vende ryggen til samtidens kunstformer. Den anden kunstner, Osamu Nagasaka, forsøger på lignende vis at opdatere den japanske maleritradition ved at referere til moderne, vestlige avantgardeikoner som Marcel Duchamp og Joseph Beuys. Smukt og poetisk maleri, det er det. På lærred efter lærred indgår kalket gråt mudder samt violette og grønne toner i et delikat spil med sort og hvid, overlejret af blå.