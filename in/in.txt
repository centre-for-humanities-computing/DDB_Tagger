Euridice, var det Graciela Oddones umådeligt virkningsfulde Messaggiera, der blev stående. Også efter at hun- som et symbol på den død enhver tragedies overbringere af dårlige budskaber er hjemfalden til- lod sig falde ned og opsluge af orkestergravens klangmættede mørke. Endnu mere overskridende var sydafrikaneren William Kentridges dukketeaterudgave af " Il ritorno d' Ulisse " på Lunateater. Her er Odysseus kommet længere væk hjemmefra end nogen sinde. Vi er i et medicinsk auditorium i Johannesburg. På briksen ligger Odysseus fjernt fra sit Ithaca, lidende, selvgranskende, drømmende. Odysseen forvandlet til en rejse i sind og drøm. En videoprojektion skal understrege den menneskelige fysiologis fragilitet og sårbarhed, som en form for landskabsmæssig ramme for handlingen, men den flimrende gengivelse tangerer i længden det monotone og trivielle. Mere fascinerende er udtrykket hos de menneskestore, håndholdte dukker, som styres af dygtige dukkeførere fra Handspring Puppet Company. De gør deres entré og sortie ugenert sammen med dukkefører og sangsolist, og man tager sig i at se bort fra disse udenværker og lade sig opsluge af det gestiske og musikalske udtryk. Men eksperimentet var næppe blevet overbevisende, og Monteverdi havde aldrig overlevet operationen, hvis det ikke var for den stærke besætning på vokalsiden og her mere end nogen anden